<h1>Oficiální standard</h1>
<p>Zdroj: <a href="https://www.cmku.cz/cz">ČeskoMoravská Kynologická Unie</a> (ČMKU)</p>
<p>Níže uvedeny jen vybrané části standardu, plné znění je vyvěšeno na stránkách ČMKU <a href="https://www.cmku.cz/cz/seznam-plemen-159/405">zde</a>.</p>
<h2>Celkový vzhled</h2>
<p>Středně velký tříbarevný strakatý pes s harmonickou a nepříliš těžkou stavbou těla, vyvážených proporcí, mírně obdélníkového rámce s klopenýma ušima, pevné konstituce, bez známek lymfatičnosti nebo hrubosti.</p>
<h2>Osrstění</h2>
<p>Dvě varianty srsti: krátká a dlouhá.</p>
<p><strong>Krátká srst</strong> je patrová, s podsadou patrnou především v zimě. Na spodní straně krku, zadní straně stehen a spodku ocasu je srst mírně delší, avšak přilehlá, stejně jako po celém těle.</p>
<p><strong>Dlouhá srst</strong> je jen nepatrně zvlněná, rovněž s podsadou, splývající. Kratší je na hlavě a přední straně končetin, naopak výrazně delší je okolo uší, na krku tvoří mírný límec, na prsou, hrudníku a břiše splývá. Na hrudních končetinách tvoří praporce, na pánevních kalhoty. Rovněž je vyvinut praporec na ocase.</p>
<p>Žádné z uvedených variant není dávána přednost, obě jsou rovnocenné. Tzv. <strong>přechodný typ srsti</strong> – výskyt výrazně delší srsti na zadní straně stehen a delší odstávající srsti na spodině ocasu u některých jinak krátkosrstých jedinců není důvodem k penalizaci.</p>
<h2>Zbarvení</h2>
<p>Vždy trikolorní, vyskytují se dva základní typy zbarvení: černožlutobílé a hnědožlutobílé.</p>
<p><strong>Černožlutobílý</strong> jedinec má černý nos, tmavé oko, <strong>hnědožlutobílý</strong> má játrový nos a světlejší oko.</p>
<p>Žádné z těchto dvou variant není dávána přednost, obě jsou rovnocenné.</p>
<p>Základní zbarvení je tmavé (černé/hnědé) se žlutými znaky, vždy v kombinaci s bílou. Ideální poměr mezi pigmentovanou a nepigmentovanou plochou těla je 1 : 1. Bílé plochy musí být tečkovány v oblasti žluté barvy žlutě, v oblasti černé/hnědé barvy černě/hnědě. Velikost nebo hustota teček není rozhodující, ale tečkované plochy by neměly vytvářet dojem melírovaného zbarvení (roan).</p>
<h2>Kohoutková výška</h2>
<p>Psi: 45-53 cm, feny: 43-51 cm</p>
